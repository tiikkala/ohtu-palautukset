Fowler vastaa otsikossa esittämäänsä kysymykseen ei – mutta argumentoi kirjoituksessaan extreme programming -paradigman mukaisen evolutiivisen suunnittelun puolesta. Evolutiivisella suunnittelulla viitataan suunnitteluun, joka etenee osin samanaikaisesti koodin kirjoittamisen kanssa. Evolutiivista suunnittelua pidetään suurissa ohjelmistoprojekteissa usein mahdottomana ohjelmistojen kompleksisuuden kasvun takia. Fowlerin mukaan tämä kritiikki osuu kuitenkin harhaan, sillä siinä ei huomioida niitä extreme programming -paradigman käytäntöjä, jotka lievittävät kompleksisuuden kaaosta. Tärkeimpinä näistä käytännöistä Fowler mainitsee testaamisen, jatkuvan integraation ja ankaran refaktoroinnin. Kun näistä pidetään huolta (tämä ei tietenkään ole mikään itsestäänselvyys vaan vaatii työtä ja sitoutumista), voidaan muutoksia tehdä ilman pelkoa siitä, että muutosten integroiminen osoittautuu hankalaksi tai jopa tuhoisaksi. Fowlerin mukaan nämä käytännöt luovat ohjelmiston tuotannolle sellaiset puitteet, että evolutiivinen suunnittelu on paitsi mahdollista myös erittäin hyödyllistä, sillä se tuo joustoa erilaisten ongelmien ratkaisuun. Fowlerin mukaan perinteisempi suunnittelumallien hyödyntäminen on yhä ajankohtaista sovelluskehityksessä, mutta kehittäjillä pitäisi olla kyvykkyys ja mahdollisuus tehdä myös nopeita suunnittelupäätöksiä projektin aikana.


